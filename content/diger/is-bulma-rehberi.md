---
title: "İş bulma rehberi"
tags: ["iş", "başvuru", "kariyer", "başlangıç", "mezun", "yazılımcı", "mühendis", "hr", "ik"]
date: 2020-05-24T04:41:29+03:00
draft: false
images: ["/img/is-bulma-rehberi/sun.jpg"]
---

Yeni mezunsunuz veya kariyerinize yeni başlıyorsunuz, fakat yazılımcı olarak iş bulmakta problem yaşıyorsunuz.
Şansınızı artırmak için neler yapmalısınız?
Size bazı tavsiyelerim var.

![Güneş][1]
<a style="background-color:black;color:white;text-decoration:none;padding:4px 6px;font-family:-apple-system, BlinkMacSystemFont, &quot;San Francisco&quot;, &quot;Helvetica Neue&quot;, Helvetica, Ubuntu, Roboto, Noto, &quot;Segoe UI&quot;, Arial, sans-serif;font-size:12px;font-weight:bold;line-height:1.2;display:inline-block;border-radius:3px" href="https://unsplash.com/@timberfoster?utm_medium=referral&amp;utm_campaign=photographer-credit&amp;utm_content=creditBadge" target="_blank" rel="noopener noreferrer" title="Tim Foster'e ait fotoğraflar için tıklayın."><span style="display:inline-block;padding:2px 3px"><svg xmlns="http://www.w3.org/2000/svg" style="height:12px;width:auto;position:relative;vertical-align:middle;top:-2px;fill:white" viewBox="0 0 32 32"><title>unsplash-logo</title><path d="M10 9V0h12v9H10zm12 5h10v18H0V14h10v9h12v-9z"></path></svg></span><span style="display:inline-block;padding:2px 3px">Fotoğraf Unsplash'ta Tim Foster'e aittir.</span></a>

Muhtemelen şu kategorilerden birindesiniz:

* Henüz başvuracak bir firma/pozisyon bulamadım.
* Firmalara başvurdum, fakat dönüş alamadım.
* Bir firmayla görüştüm, fakat mülakatı geçemedim.
* Mülakatını geçtiğim firmanın teklifini beğenmedim.

Bunları kronolojik aşamalar olarak düşünecek olursak, her safha için bir sonraki safhaya nasıl geçilir öğrenelim.

# Firma bulmak

Sadece ülkemizde değil, tüm dünyada, iyi bir okuldan mezun olmak veya daha önce saygın bir kurumda çalışmış olmak, bir sonraki işinizi bulmanızı kolaylaştırıyor.
Fakat herkes tanınmış bir okuldan mezun olamıyor.
Yine de, iş/pozisyon sayısı iyi okulların verdiği mezun sayısından fazla olduğu için aslında herkesin bir şansı var.
Belki biraz daha çaba sarf etmeniz gerekebilir ama güzel bir işe girmeniz mümkün.

Tanınmış bir okuldan mezun değilseniz, firmaların size ulaşma ihtimali oldukça düşük.
Bu durumda yapılacak olan şey, sizin firmaları bulmanız.
**Bol bol iş başvurusu yapmaya hazırlanın.**
Peki, başvuru yapacağınız firmaları nasıl bulacaksınız?

## Offline

Çevrenizden sizi yönlendirdikleri firmalarla mutlaka görüşün.
Orada çalışmayı düşünmeseniz de, vaktiniz varsa gidip görüşmek pek çok açıdan faydalı olacaktır:

* Bilgi edinmiş olursunuz, belki de görüşmeden sonra aklınıza yatacaktır.
* Mülakat tecrübesi kazanmış olursunuz.
* Ne aradığınızı veya aramadığınızı netleştirirsiniz.

## Online

Başvuracak pozisyon bulmak için farklı platformlar var.
Bunlardan bazıları, [linkedin](https://www.linkedin.com/jobs/), [stackoverflow](https://stackoverflow.com/jobs) ve [kodilan](https://kodilan.com/).
Bu tür kariyer sayfalarını [Google'a sorarak](https://www.google.com.tr/search?q=yaz%C4%B1l%C4%B1m+i%C5%9F+ilanlar%C4%B1) keşfedebilirsiniz.
Ama bunları zaten biliyorsunuzdur; benim asıl tavsiyem, kaynağa gitmeniz.
Pek çok firma açık pozisyonlarını kendi internet sayfalarında yayınlıyor.
Teknoparklar, ar-ge işleri yapan yenilikçi firmalara ev sahipliği yapıyor.
Tüm teknoparkların kurumsal web sayfaları var ve bu sayfalarda ev sahipliği yaptıkları firmaların bağlantılarını bulabilirsiniz.
Bunlardan birkaçı:

* [Teknopark İstanbul](https://www.teknoparkistanbul.com.tr/firmalar)
* [İTÜ Teknokent](https://www.ariteknokent.com.tr/tr/teknoloji-firmalari/teknokentli-firmalar)
* [ODTÜ Teknokent](http://odtuteknokent.com.tr/tr/firmalar/tum-firmalar)
* [Yıldız Teknik Teknopark](https://www.yildizteknopark.com.tr/tr/icerik-0/firmalar-27.html)
* [BÜDOTEK](http://www.budotek.com.tr/firmalar/)
* [Bilişim Vadisi](https://www.bilisimvadisi.com.tr/firma-listesi/)

Tek tek, firma firma, web sayfalarını gezip ilanlarını kontrol edebilirsiniz.
İlanı olmayan firmalara dahi, CV'nizi ekleyip kibar dille yazılmış bir e-posta gönderebilirsiniz, bunun hiçbir mahsuru yok.

# Başvuru

Başvuru safhasında dikkat etmeniz gereken bazı noktalar:

1. CV'nizin biçimine ve muhteviyatına özen gösterin, bununla ilgili web'de pek çok güzel kaynak bulabilirsiniz. Tavsiye edebileceğim, [IkarusHR](https://www.ikarushr.com/) kurucusu Burcu Kış'ın hazırladığı çok faydalı [içerikler](https://www.youtube.com/watch?v=EwmWKYILQnc) var.
2. Her başvuru için, o başvuruya özel bir CV hazırlamaya gayret edin. Misal, *devops* türü bir pozisyon için yollayacağınız CV'de *docker* vb. yetkinliklerinizden bahsetmeniz isabetli olur, fakat *android* bilginiz pek de alâkalı olmaz. 
3. Başvurularınızı detaylı bir şekilde dosyalayıp, tarihçesiyle beraber *loglayın*:
    * Firma adı
    * Gönderdiğiniz CV (her başvuruya özel CV hazırladığınızı düşünürsek)
    * Firmayı hangi kanaldan bulduğunuz
    * İletişime geçtiğiniz kişiler ve iletişimin içeriği (email veya telefon konuşmanızın kısa özeti)
    * Firmayla ilgili edindiğiniz tüm bilgiler

Bu sayede, hangi başvurunuz hangi aşamada unutmazsınız ve iş bulma sürecinizi nasıl yönettiğiniz hususunda elinizde kıymetli bilgiler bulunur.

Aynı anda süreçlerini idare edebileceğiniz kadar çok firmayla görüşmeniz elzem, mülakatları çakışmadığı sürece ve hazırlanmaya vaktiniz olduğu sürece başvuru sayınızı arttırın.

Eğer başvurusundan dönüş alamadığınız bir firmayı çok istiyorsanız, farklı bir kanaldan iletişime geçmeyi deneyin.
Mesela linkedin üzerinden, ilgili firmada çalışan birinci/ikinci derece bağlantılarınıza, kendinizi ve niyetinizi anlatan kısa bir mesaj gönderip yardım isteyebilirsiniz.
Veya çalışanlarından birini tanıyan arkadaşınızdan rica edip, başvurunuzla ilgili geri bildirim almayı deneyebilirsiniz.

# Mülakat

## Öncesi

Sektördeki ilk tecrübesini henüz yaşamamış bir aday için, mülakatta gelecek sorular belirli bir teknolojiye yönelik olmayacaktır (olmamalıdır).
Ayrıca, mülakatta gelen sorular firmadan firmaya çok büyük değişiklikler gösterebilir.
Bu durumda yapılacak olan şey, bilgisayar biliminin temeline yönelik okulda öğrendiğiniz bilgileri pekiştirmek.
Şunları iyice bellemeden mülakata girmeyin:

1. *linked list*, *array*, *queue*, *stack* ve *hash table* gibi temel yapılar.
2. Algoritmik performans ölçümü (iç içe iki *for* döngüsü toplamda kaç kere çalışır, bir *array*'i sıralamak için en az kaç elemanına bakmalıyız vs. gibi sorulara cevap verebilmelisiniz)
3. Nesne yönelimli programlama (OOP) nedir ve ne işe yarar? (SOLID prensipleri, design patterns, inheritance vs. gibi konular)
4. Source control, unit test, entegrasyon testi, deployment, deployment pipeline gibi konulardan haberdar olun (yüzeysel olarak bilmeniz yeterli) ve ne işe yaradıklarını bilin.

## Mülakat sırasında ve sonrasında

* Mülakatlarda siz de firmayla ilgili bilgi edinmeye çalışın. Sormak istediğiniz bir şey var mı dediklerinde, başka yerde cevabını bulamayacağınız sorularınızı mutlaka sorun, örnek olarak:
    * Ekipten biraz bahseder misiniz?
    * Ürün geliştirme sürecinizden kısaca bahseder misiniz?
    * Ekipler arası iletişim düşünüldüğünde, en çok hangi ekiplerle birlikte çalışıyorsunuz?
* Problem çözerken sesli düşünün.
* Sözleştiğiniz saatte hazır olun.
* Her mülakattan sonra, o mülakatla ilgili düşüncelerinizi bir kenara not edin. Neyi doğru neyi yanlış yaptınız sizce? Bir sonraki mülakatınız için dersler çıkarmaya çalışın. Teklediğiniz yerlere tekrar çalışın.

# Teklif

Maaş pazarlığı üzerine yazdığım [yazıyı](/diger/maas-pazarligi) okuyun.
Teklif aşamasında beklentilerinizi netleştirin ve neleri hangi oranda fedâ edebileceğinizi belirlemiş olun.
Fakat bunların hiçbirini durup dururken karşı tarafa söylemeyin, ne kadar az bilgi verirseniz pazarlık gücünüz o derece fazla olur.
Aldığınız teklifin artılarını ve eksilerini kağıda dökün ve kararınızı tüm faktörleri hesaba katarak verin.
Eğer hala kararsızsanız, biraz daha zaman isteyin.
Teklifi beğenmediyseniz ama ortak bir noktada anlaşabileceğinizi düşünüyorsanız, uygun bir dille bunu ifade edin.
Kararınızı aceleye getirmeyin.
İş bulma süreci biraz da sabır gerektiriyor, beklemeyi bilmek önemli.

Şunu unutmayın, kariyerinizin erken safhalarında tercihlerinizi maksimum maddi kazançtan yana yapmanız uzun vadede en iyi kazancı elde edeceğinizi garanti etmez.
Mesela, ileride çok başarılı olacak bir *start-up*'a %10 az maaşla girmek hem maddi hem de tecrübe kazanımı açısından, başlangıçta yüksek maaş veren kurumsal bir firmada işe başlamaktan daha iyidir.

<div style="width:50%;margin:0 auto;"><blockquote class="twitter-tweet"><p lang="tr" dir="ltr">Mezuniyet yaklaşırken, iş hayatına atılacak yazılımcılara tavsiyem: İş seçerken, orada neler öğrenebileceğinizi değerlendirin.<br><br>Kurumsallıkları/maaşları ile bankaların IT’leri aklınızı çelebilir, ama unutmayın ki en az şeyi bankalarda öğrenirsiniz. Hareket alanı çok kısıtlıdır.</p>&mdash; Ömer Selçuk Cihan (@scihan) <a href="https://twitter.com/scihan/status/1262056437355892739?ref_src=twsrc%5Etfw">May 17, 2020</a></blockquote> <script async src="https://platform.twitter.com/widgets.js" charset="utf-8"></script></div>

# Özet

* CV'nizi özenle hazırlayın.
* Çevrenize haber salın.
* Pek çok ilana başvurun, teknoparkların web sayfalarını gezip oradaki firmalara bakabilirsiniz.
* Başvurularınızı, aşama aşama, bir yere kaydedin.
* Bilgisayar biliminin temellerine vâkıf olun.
* Bol bol mülakata girin.
* Beklentilerinizi netleştirin, "ben bu işten ne istiyorum/bekliyorum" sorusuna cevabınız hazır olsun.
* Teklif safhasında acele etmeyin.
* Maaş ve yan haklar için mutlaka pazarlık edin.

[1]: /img/is-bulma-rehberi/sun.jpg
